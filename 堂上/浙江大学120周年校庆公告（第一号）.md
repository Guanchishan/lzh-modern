---
title: 浙江大学120周年校庆公告（第一号）
author: 
date: 2016-05-22
location: cn
from: http://120.zju.edu.cn/2016/0522/c5039a302394/page.htm
archive-org: https://web.archive.org/web/20170707075531/http://120.zju.edu.cn:80/2016/0522/c5039a302394/page.htm
archive-is: https://archive.fo/TMIK8
note: 序以文言而已，後文庶幾直語
---
国有成均，在浙之滨；启真笃学，求是育英。公元二〇一七年五月二十一日，将值浙江大学建校一百二十周年，适甲子之逢双，肇华诞之隆庆。

夫天地创生，万物兴焉；君子创业，垂统续焉。秉日新又新之义，树本固道固之才。实庠序至教，乃明德始阶。历百年复廿载，期继往而开来。

维我成均学府，巍矗钱塘。原夫清季图存之志，启于求是维新之堂。筚路蓝缕，英俊多方。中更国难，西迁路长。历建德泰和之夜月，倚宜山湄潭之秋光。龙泉烟雨，遵义朝阳。弦歌未绝，险艰备尝。虽逢世有盛衰之别，然求真无旦夕或忘。岂惟创新不辍，拳拳亶亶；遂今薪火相传，赫赫煌煌。

尔乃玉泉山色，之江月轮。西溪曲水，嘉树繁陈。映华家池之波光，粼粼碧玉；望紫金港之湿地，隐隐青岑。舟山揽胜，天高浪阔；海宁合璧，潮壮云氤。钟江南之毓秀，善格致而存真。

至若鸿儒会通，踵武前贤；厚德励行，创启新学。惟新是系，勤学修德，授业有若春风；惟真是求，明辨笃实，开坛无妨争啄。苞桑犹安危之所系，志远思深；锦蕞仍梁栋之是培，器弘识卓。

其惟攸介髦士，知创新之为体，自强不息；笃求真之为鹄，思睿观通。乘时代之巨澜，弄潮卓越；经大业于社稷，体国公忠。行万里而明本训，纳百川而驾长风。

普慈设账兮，书院肇基。林公经始兮，厥功不移。山河数劫兮，庠序倾危。藕舫受任兮，文军毅驰。求是为训兮，创新为旗；海纳江河兮，启真无遗。开物前民兮，厚德华滋；薪火不绝兮，代有俊奇。沧海横流兮，百廿为期。树我邦国兮，天下缉熙。

天朗气清，莺飞草长，诚邀社会各界贤达暨海内外校友莅临盛举，同襄伟业。忆往昔峥嵘，叙深情而促共识，黾勉奋发；担未来使命，绘宏图而开新卷，再创辉煌！

特此公告，敬祈周知。
