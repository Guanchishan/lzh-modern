---
title: 逍遥在有无之间：庄大钧儒道论集
chapter: 前言
author: 刘晓东
isbn: 9787101127164
date: 2016
location: cn
from: https://e.jd.com/30420307.html
archive-is: 
note: 序以文言而已，後文庶幾直語
---
正今之世，文明缉熙，儒说不可以持世，道术不可以隐身，其致用之功息矣。虽然，撷精华以泽国性，撢幽眇以致玄思，其为学之义也大矣。

余友庄君大钧，山东师范大学名师庄公维石之哲嗣也。徇敏初耀，庭训是承。时遘屯蹇，慵运清河，艰阻备尝，心志愈固。于困顿之中，犹不废研读，举凡历代名篇诗文，咸克成诵。“文革”既歇，国运复明，乃入山东师范大学，与《汉语大词典》之役。复深造于山东大学，成硕士。卒业，执教于校，收朋勤诲，底究儒玄，该综丘坟。厌饫既久，卓然有声誉。

君外清雅而内孤傲，不欲抗尘走俗，悃幅不得发舒，又勿能得大林丘山以养志，乃耽宅思以拒氛埃。循六经分处之教，合庄周致意之辞，著文述学，探赜发微。所论多方，不专一事，要之，不离儒道之旨者也。虽道不可以言显，学不可以文尽，而观其所论，于细密处时见孤明，是皆有裨学术之作也。然君结轖既久，益郁邑，才逾耳顺，遽捐馆舍，悲夫。

方今寒燠云替，逝水不还；日月载驰，秋蓬又转。君之殁既暮，诸弟子思慕师恩，惧幽光之长闷，忧懿学之莫宣，遂汇辑遗文，诠次篇目，得若干通，都为一集。既成，属余为之弁言。君之尊人庄公，余尝得其指授，而君女公子庭兰，又曾从余学者也，情理俱系，辞谢不容，而余以老至，徒忆南皮之游，愧无秣陵之答，乃略述君之学行，以为序云。丙申刘晓东。
