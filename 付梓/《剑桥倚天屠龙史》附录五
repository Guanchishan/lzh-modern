---
title: 剑桥倚天屠龙史
chapter: 明史·韦一笑传
author: 新垣平
isbn: 9787547013489
date: 2011-03
location: cn
from: http://blog.sina.com.cn/s/blog_62bbbe910100w5va.html
note: 其附錄五爲文言，托曰《明史》卷一百二十四列传第十二〈韦一笑传〉
---
韦福娃，字一笑，以字行，唐南康忠武郡王韦皋二十一世孙也。少贫贱，延佑间用兵西北，征入行伍。一笑为军吏所驱辱，怒而杀之，遂亡入昆仑山，匿武氏庄中。庄主武正阳，宋末义士武修文之幼子也。修文及兄敦儒死襄阳，正阳与友朱光理等携家徙昆仑。一笑身仅六尺，形貌粗陋，然慷慨豪迈，英气过人，正阳异之，授以内家吐纳之术，且欲螟蛉之。正阳孙烈嫉，谗一笑于正阳，乃止，然亦颇厚遇。

正阳死，嘱烈以兄弟待一笑，烈竟驱逐之。一笑以采药自给。越数年，见一蚕虫于山间，晶莹如玉，蠕爬如蛇，一笑大奇，追攫之，竟为之所蜇，须臾，奇寒彻骨，手足冰结，几欲冻毙。一笑以正阳所授内家术御之，久之渐暖，觉腋下生风，周身轻盈，自此纵跃如飞，力大无穷，单掌可开碑碎石，中人立僵毙。一笑大喜，以得之冰蚕故，号之曰“寒冰绵掌”，自此名动西域。

泰定间，明尊教阳顶天据光明顶为叛，一笑往投之，甚为顶天所重。累迁至雷字门主，隶光明左使者杨逍。逍以一笑无学貌陋，颇轻之，一笑亦深恶逍。后顶天与少林僧渡厄等激斗，大败之，然顶天亦为渡厄所伤，未几创发。医者言唯天山雪莲可续命，天山距昆仑千里，往来须月余，且雪莲生悬崖绝壁间，觅采绝难，疗救恐不及。一笑请缨往之，七日即携雪莲归，众惊喜问之。一笑笑曰：“余,福娃也，以福得之。”然众讹为“余，蝠王也，以蝠得之”，以为一笑驱飞蝠采之也。顶天愈，遂封之为“青翼蝠王”。其时，一笑与殷天正、谢逊、黛绮丝皆有大功于明教，号“紫白金青，四大法王”。

王与布袋僧说不得善，说不得闻武烈尝开罪于王，即亲往武氏庄以布袋擒之。武烈度必无幸，长跪不起，涕不能仰。然王亦不罪之，曰：“非公所不能容，福娃焉有今日乎？且公先人有恩于福娃，安可害公？”遂释之。烈愧而归。

顶天死，鹰王以势大欲篡位，王与杨逍等共制之。鹰王事败，与其党李天垣等逃归浙江，事在天正传中。时五散人、诸旗使共推王继位。逍不允，欲专权于己。王怒而与之相斗。逍技击未及王，然屡施诡诈，王竟为逍所败，咯血数升而走。说不得曰：“逍凶狡如此，不可正面与之争，何不趁夜群袭之，定取逍首。”周颠等共许之。王曰：“不可，兄弟阋于墙，外御其侮。逍不仁，吾不可以不义。”遂去光明顶。

后王内伤猝发，延名医胡青牛诊视之，青牛曰：“此冰蚕寒毒未化，适王为人所伤，致寒毒郁结三阴，卒不可去，唯火蟾可解之。”然火蟾急迫间不可觅。青牛又告以饮人鲜血可保经脉不伤。王叹曰：“吾虽不学，亦知天地之大德曰生，岂能为此禽兽行乎？”彭莹玉曰：“夷狄，禽兽也。岳武穆曰： 壮志饥餐胡虏肉，笑谈渴饮匈奴血 ，饮夷狄血而何伤！”王悦，遂避居哈密力，日啖色目人血。

至正十六年，六大派起义师合攻光明顶，王自哈密力赴援。与五散人同上光明顶。五散人以为本教衰败至此，皆无主故也，力主立王。逍仍不应，周颠固争。逍怒，殴之，竟成混战，皆为少林僧圆真乘隙暗伤，事见圆真传中。后武当张无忌力救王、逍得免，又助王疗伤，驱尽寒毒，王感无忌恩德，遂主立无忌，后果立以为主。王与逍随无忌执掌总坛，为全教主帅。

十七年，王随无忌东征，至武当，败汝阳王劲旅；后入大都，劫汝阳王姬妾以救六派义士。十八年，至少林寺，与救狮王谢逊。未几，无忌辞位，传位于杨逍。王闻，怒曰：“吾与逍同为全教主帅，功不在逍下，而逍素无德行，焉能居此大位！”遂决意图之。以五散人为“五福使者”，改五行旗为五环旗，用《洪范》意也。约期于十八年八月八日会于大都，燃圣火而举大会，推王为主。逍闻，以王于哈密力滥杀事示天下，且多诬构，事竟不成。王不甘，出走波斯，诉逍于总教主韩昭。昭幼为婢女，尝侍逍女不悔，多为逍父女所辱，幸为无忌所赎，后波斯人迎以为主，以其圣女后也。昭闻亦怒，然以无忌意，未可明废，但遣秘使至东，嘱周颠等另择贤者立之。颠等不知王在波斯，以为已为杨逍所害，遂商而立吴王。众皆欢悦，逍闻之震怒，欲亲东征，然其众多叛离，寻病卒。天下之大柄遂归太祖矣。

王以总教终不助己，恚怒攻心，病发复饮人血。总教上下稍嫌之，王亦惭恨，遂辞去，远遁泰西佛朗机国。王出没若飞，来去如电，掳人啜血，如鬼如魅。彼国上下皆惊惧，遂有吸血蝙蝠之怪谈，其说至今犹存。王不知薨于何时，然据西人汤若望言，彼邦至今有僵尸吸血，而得不死之说。或王之精魄，尚在人间耶！

洪武五年，周颠特表王之功德于太祖，太祖喟叹良久，曰：“一笑诚天下奇男子，恨不得此人而用之，则擒王保保易如反掌尔！”追赠王为哈密王，谥武福，配享太庙。

王妃武氏，闺字青婴，武烈之独女也，尝与烈为陈友谅所锢，后王力救得脱。烈寻卒，武氏无依，王感正阳恩德，遂妻之，生子羽。王出走波斯，而武氏母子为杨逍所获，欲诛之，说不得等力救得免，遂投太祖。太祖以王故待之甚厚，洪武间，羽从蓝玉军北伐有功，封扬州指挥使，遂世居扬州。顺治二年，大清兵南征，王十九世孙德昭殉难。德昭无子，女春芳没入妓寮，遂绝后。

赞曰：明教以下武嗣兴，遂造鸿基，蝠王虽出于微贱，然奇才异能，居功甚伟。其进退若神，腾跃如飞，固并世无二，而援明顶，闯少林，掳徒众而戏剑尼，劫姬人以陷淫奸，大皆人所不能，其神勇也如此。至于其结亲党，抗杨逍，固非无所私心，然适足以挫逍之奸谋，而以大位留归太祖。帝王之兴，必有先驱者资之以成其业，信哉！然掳人饮血，过伤天和，圣贤所不取，宜其绝后。仲尼曰：“始作俑者，其无后乎！”此之谓也。
